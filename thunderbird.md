# Mozilla Thunderbird

 ## Logo
 ![Mozilla Thunderbird](https://www.mozillaitalia.org/home/wp-content/uploads/2008/11/tb-logo-small.png)
 ## Testo

Thunderbird è il programma di posta elettronica sviluppato da Mozilla, pensato come naturale complemento del browser web Firefox. Le sue caratteristiche principali sono la facilità d’uso, la versatilità, la sicurezza e l’ampia possibilità di personalizzazione.

Come Firefox, Thunderbird è un software libero, utilizzabile liberamente da chiunque lo desideri: è possibile scaricare gratuitamente la versione italiana di Thunderbird nella sezione download del nostro sito.

### Versatilità

Thunderbird è un moderno programma di posta elettronica in grado di adattarsi anche alle più complesse esigenze di organizzazione: consente di assegnare etichette ai messaggi importanti, eseguire il controllo ortografico sui messaggi in partenza, scegliere le cartelle preferite da visualizzare costantemente e creare filtri automatici per smistare i messaggi di posta.

Thunderbird è un software multipiattaforma, in grado di funzionare sui sistemi operativi più diffusi (Windows, Linux, Mac OS X): se per lavoro, per studio o per svago si ha la necessità di dover utilizzare diverse piattaforme, il programma funzionerà allo stesso modo su tutti e tre i sistemi, eliminando la necessità di imparare a utilizzare ogni volta un software diverso per gestire la propria casella di posta elettronica.

### Sicurezza

Oggi più che mai è necessario garantire la riservatezza delle informazioni contenute nei messaggi di posta elettronica e proteggere gli utilizzatori dalle continue minacce che possono annidarsi anche in una semplice e-mail. Thunderbird è dotato dei più moderni sistemi di protezione, tra cui il filtro anti-spam integrato, la gestione avanzata della privacy e la protezione anti-phishing. Gli aggiornamenti automatici consentono inoltre di mantenere il programma sempre allineato all’ultima versione disponibile.

### Personalizzazione

Anche per Thunderbird sono disponibili centinaia di componenti aggiuntivi in grado di aumentarne le potenzialità, permettendo ad esempio di gestire i propri contatti, aggiungere un’agenda personale, fare chiamate con servizi VoIP, ascoltare musica e mantenere traccia dei compleanni direttamente dal client e-mail. Installando i temi è inoltre possibile cambiare l’aspetto dell’interfaccia di Thunderbird: riflessi metallici o colori pastello? A voi la scelta.
