
# Lightning

## Logo

![Lightning](https://www.mozillaitalia.org/home/wp-content/uploads/2008/11/sb-logo-small.png)

## Testo

Sunbird e Lightning, che insieme costituiscono il progetto Calendar, sono programmi sviluppati da Mozilla e destinati alla gestione in ambito locale e in rete di calendari per la pianificazione e la gestione di eventi, appuntamenti e attività personali o di gruppo. Sunbird è un programma autonomo, mentre Lightning è un’estensione che si integra nel programma di posta Thunderbird.

Sunbird e Lightning sono software multipiattaforma, in grado di funzionare sui sistemi operativi più diffusi (Windows, Linux, Mac OS X): se per lavoro, per studio o per svago si ha la necessità di dover utilizzare diverse piattaforme, i programmi funzioneranno allo stesso modo su tutti e tre i sistemi, eliminando la necessità di imparare a utilizzare ogni volta un software diverso.

Sunbird e Lightning, in quanto software libero sono utilizzabili liberamente da chiunque lo desideri: è possibile scaricare gratuitamente la versione italiana di Sunbird e Lightning nella sezione download del nostro sito.

### Funzionali

Entrambi i programmi permettono la creazione di calendari personali con eventi e attività, offrendo la possibilità di impostare promemoria per essere avvisati prima della scadenza. È anche possibile importare o pubblicare calendari all’interno di una rete locale o su internet: si potranno così gestire eventi, appuntamenti e attività da remoto e in maniera partecipativa con altri utenti.

Lightning, a differenza di Sunbird, è in grado di integrare tutte le funzioni del calendario con la posta elettronica. Permette ad esempio di trasformare i messaggi di posta elettronica in attività o eventi e viceversa, oppure di organizzare eventi con partecipanti da selezionare tra i contatti della rubrica di Thunderbird, gestendo automaticamente il sistema degli inviti tramite posta elettronica e l’occupazione del tempo dei partecipanti in base alla loro disponibilità.
Lightning è anche dotato di un’agenda che consente di tenere sotto controllo gli eventi con scadenza ravvicinata e le attività in corso.

### Standard

Sia Sunbird che Lightning utilizzano lo standard aperto iCalendar per la creazione e la gestione dei calendari. Questo formato garantisce facilità nello scambio dei dati e la possibilità di reperire su Internet una grande quantità di calendari sugli argomenti più disparati, da sottoscrivere in rete o da scaricare sul proprio computer per personalizzarne le informazioni.

### Personalizzazione

Come per gli altri programmi di casa Mozilla, anche Sunbird e Lightning dispongono di componenti aggiuntivi in grado di espanderne le potenzialità: sarà così possibile interfacciarsi con calendari remoti particolari, come il calendario di Google o i server Funambol. Con i temi invece sarà possibile cambiare l’aspetto grafico dei programmi, perché anche l’occhio vuole la sua parte.
