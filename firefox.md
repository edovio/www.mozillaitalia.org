
# Mozilla Firefox
## Logo
![Logo Firefox](https://www.mozillaitalia.org/home/wp-content/uploads/2008/11/firefox2013.png)

## Testo

Firefox è il browser web sviluppato da Mozilla. Le sue caratteristiche principali sono la facilità d’uso, l’ampia possibilità di personalizzazione, la sicurezza, la velocità e il supporto garantito agli utilizzatori.

Firefox è un software multipiattaforma, in grado di funzionare sui sistemi operativi più diffusi (Windows, Linux, Mac OS X): se per lavoro, per studio o per svago si ha la necessità di dover utilizzare diverse piattaforme, il programma funzionerà allo stesso modo su tutti e tre i sistemi, eliminando la necessità di imparare a utilizzare ogni volta un software diverso.

Firefox è software libero ed è utilizzabile liberamente da chiunque lo desideri: è possibile scaricare gratuitamente la versione italiana di Firefox nella sezione download del nostro sito.

### Facilità d’uso

A ogni rilascio vengono aggiunte caratteristiche pensate per migliorare l’esperienza sul web. La navigazione a schede, il supporto ai feed RSS, i motori di ricerca integrati, la gestione dei segnalibri, il controllo ortografico automatico e la barra degli indirizzi “intelligente” sono solamente alcune delle caratteristiche che lo rendono adatto a tutte le esigenze.
Personalizzazione

Firefox è l’unico browser davvero “personale”: è possibile aggiungere nuove funzionalità grazie alle migliaia di componenti aggiuntivi disponibili: dalla gestione di aste online al caricamento delle foto digitali, dal controllo delle previsioni del tempo alla possibilità di ascoltare musica direttamente dal browser. Installando i temi si può invece cambiare l’aspetto dell’interfaccia e Firefox potrà, ad esempio, avere pannelli in finto legno o colori metallici.

### Sicurezza

La sicurezza sul web è fondamentale: Firefox integra moltissime funzioni in grado di migliorare la sicurezza della navigazione sul web come ad esempio la protezione anti-phishing, la gestione avanzata delle password, il controllo dei cookie e le impostazioni di sicurezza personalizzate. Il sistema di aggiornamento automatico consente di mantenere il browser sempre allineato all’ultima versione disponibile.

### Velocità

Grazie alle numerosissime innovazioni introdotte nel programma, chiunque lo utilizzi potrà apprezzare la velocità di visualizzazione, la rapidità di esecuzione di JavaScript e la perfetta resa del testo e delle immagini delle pagine web. Provare per credere.

### Supporto

Il concetto di “comunità” è alla base della filosofia di Mozilla, che conta centinaia di utenti distribuiti in tutto il mondo: alcuni collaborano alla pubblicazione degli articoli di supporto e forniscono supporto sul forum in lingua italiana. Se hai un problema non esitare a contattarci!
