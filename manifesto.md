
# Il manifesto di Mozilla, ver. 0.9

## Testo
### Introduzione

Internet sta diventando una parte sempre più importante nella nostra vita.

Il Progetto Mozilla consiste in una comunità globale di persone convinte che la larghezza di vedute, l’innovazione e l’opportunità rappresentino la chiave che consente a Internet di mantenersi in uno stato di benessere costante. Lavoriamo insieme dal 1998 per garantire uno sviluppo di Internet da cui tutti possano trarre vantaggio. Il nostro nome è legato alla creazione del browser Mozilla Firefox.

Il Progetto Mozilla adotta un approccio basato sul contributo delle comunità per la creazione di software open source di livello internazionale e per lo sviluppo di nuove tipologie di attività di collaborazione. Noi creiamo delle comunità di persone impegnate ad assicurare a tutti una migliore esperienza su Internet.

Il distillato di questi sforzi è una serie di principi che riteniamo siano cruciali affinché Internet continui a essere utile sia al benessere pubblico che agli aspetti commerciali della vita. Abbiamo formulato questi principi nel Manifesto Mozilla esposto più avanti.

Gli obiettivi del Manifesto sono i seguenti:

  1. Esprimere e cercare di realizzare, da parte della Mozilla Foundation, una visione di Internet confacente al desiderio dei partecipanti alla comunità di Mozilla.
  2. Essere in grado di comunicare con ogni persona, dotata o meno di preparazione tecnica.
  3. Rendere i collaboratori di Mozilla fieri del nostro operato motivandoci, così, a continuare su questa strada.
  4. Fornire ad altre persone una base per portare avanti questa nostra visione di Internet.

Questi principi non nascono da soli. Sono necessarie persone per rendere Internet aperta e partecipativa, persone che agiscano individualmente, che lavorino insieme in gruppi, che guidino altre persone. La Mozilla Foundation si impegna a promuovere i principi formulati nel Manifesto Mozilla. Vi invitiamo a unirvi noi per rendere Internet un luogo ancora più piacevole per tutti.

### Principi

  1. Internet è una parte integrante della vita moderna, una componente fondamentale nell’ambito dell’istruzione, della comunicazione, della collaborazione, degli affari e dell’intrattenimento dell’intera società.
  2. Internet è una risorsa pubblica globale che deve rimanere aperta e accessibile.
  3. Internet dovrebbe arricchire la vita di ogni essere umano.
  4. La sicurezza di ogni persona su Internet è una prerogativa fondamentale e non deve essere considerata facoltativa.
  5. Ogni persona deve avere la possibilità di essere l’artefice della propria esperienza su Internet.
  6. L’efficacia di Internet come risorsa pubblica dipende dal suo carattere di interoperabilità (relativamente a protocolli, formati di dati, contenuto), dal suo grado di innovazione e dalla partecipazione decentralizzata a livello mondiale.
  7. Il software libero e open source contribuisce a promuovere lo sviluppo di Internet come risorsa pubblica.
  8. La trasparenza delle procedure basate sulla comunità promuovono un senso di partecipazione, responsabilità e fiducia.
  9. La partecipazione commerciale allo sviluppo di Internet è in grado di apportare numerosi benefici, ma è fondamentale un equilibrio tra obiettivi commerciali e benefici pubblici.
  10. La valorizzazione degli aspetti di pubblica utilità di Internet rappresenta un obiettivo importante, che merita tempo, attenzione ed impegno.

### Promozione del Manifesto Mozilla

Esistono diversi modi per promuovere i principi del Manifesto Mozilla. Accogliamo di buon grado un’ampia gamma di attività e ci attendiamo la stessa creatività che i partecipanti al progetto Mozilla hanno dimostrato in altre aree del progetto. Per chi non è direttamente coinvolto nel progetto Mozilla, un modo elementare e molto efficace per fornire supporto al Manifesto è utilizzare Mozilla Firefox e gli altri prodotti che rappresentano i principi del Manifesto.

#### Impegno di Mozilla Foundation

La Mozilla Foundation si impegna a fornire supporto al Manifesto Mozilla in tutte le sue attività. In particolare intendiamo:

  - sviluppare e incoraggiare le tecnologie open source e le comunità che sostengono i principi del Manifesto;
  - sviluppare e distribuire ottimi prodotti “consumer” che sostengono i principi del Manifesto;
  - utilizzare le risorse di Mozilla (la proprietà intellettuale come i diritti d’autore del marchio, le infrastrutture, i fondi e la reputazione) per mantenere il carattere di piattaforma “aperta” di Internet;
  - promuovere modelli per creare valore economico da cui tutti possano trarre vantaggio e
  - promuovere i principi del Manifesto Mozilla nelle conferenze e all’interno dell’industria legata a Internet.

Alcune attività della Fondazione – attualmente lo sviluppo, la distribuzione e la promozione dei prodotti “consumer” – vengono gestite principalmente dalla Mozilla Corporation, società sussidiaria interamente controllata da Mozilla Foundation.

#### Invito

La Fondazione Mozilla invita tutti coloro che sostengono i principi del Manifesto Mozilla a unirsi a noi per trovare insieme nuove possibilità di trasformare questa visione di Internet in realtà.

Traduzione a cura di Elisabetta Manuele
